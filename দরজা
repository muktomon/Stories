বিমানবন্দর ট্রেন স্টেশন; রাত পৌনে দশটা বাজে প্রায়। মামুন স্টেশনের ভেতর এক চায়ের দোকানের পাশে ইতস্তত ভঙ্গিতে দাঁড়ায়ে আছে। যেন বেঞ্চিতে বসবে কিনা সে সিদ্ধান্তটাও নিতে পারছে না। চারপাশে অন্ধকার, নৈঃশব্দ এবং থমথমে একটা পরিবেশ। শেষ ট্রেনটা বেশ অনেকক্ষণ আগে ছেঁড়ে চলে গেসে। একটা ট্রেনের বগি-টগি, ইঞ্জিন পরিষ্কার করা হচ্ছে। স্টেশনের স্থায়ী লোকজন- কুলি,মজুর,হকার, গার্ড কারোরই বিশেষ কোন কাজ নেই। খুব বেশী কাউকে দেখাও যাচ্ছে না আশেপাশে। কেউ কেউ এ কোণায়, ও কোণায় বসে ঝিমোচ্ছে। ওভারব্রীজের সিড়িতে একটা নয়-দশ বছরের ছোকরা কম্বল মুড়ি দিয়ে শুয়ে আছে। স্টেশনের একপাশে ফাঁকা মাঠটাতে দু-তিনটে গাড়ী, কয়েকটা সিএনজি পার্ক করা আছে। ঠিক কত পরে পরের ট্রেনটা আসবে বোঝা যাচ্ছে না। তার আগেই এখান থেকে সটকে পড়তে হবে। মামুন নিজ আন্দাজেই অবশ্য বলতে পারে এখনো কম করে হলেও অন্তত আধা ঘণ্টার বেশি সময় বাকী আছে। এক-দেড় ঘণ্টা বা তারও বেশী হতে পারে। ট্রেন স্টেশনে পৌঁছানোর আধা ঘণ্টা আগেই সবধরনের লোকজনের ভীড় জমে যায় এখানে। তবে এখন কিছু নেই। এই টংটার আশেপাশে ভীড় আরো কম। মামুন খুব দ্রুত চোখের পলকে চারপাশ কয়েকবার পরীক্ষা করে নিলো। কেউ তার দিকে নজর রাখছে কিনা, বা তার পিছে পিছে আসছে কিনা- বোঝার চেষ্টা করলো। তেমন সন্দেহজনক কিছু মনে হলো না। সবার মাঝেই এক ভয় জাগানিয়া আলস্য। যেন ব্যস্ত পৃথিবী হঠাত থমকে গেছে। থমকে যাওয়াটাই ভাল? নাকী ব্যস্ত থাকাটা?? সেই উত্তরও যেন এখন তার কাছে অজানা। কয়েকটা দিন যদি খুব দ্রুত পার হয়ে যেত এখন থেকে!

                   করিম মিয়ার এই চায়ের দোকানে প্রায়ই আসে সে। ভালোই খাতির আছে তার এখানে। সে সুবাদে মাঝে মাঝে ফ্রী তে চা-বিস্কুট পায়। করিম মিয়া এমনিতে উদার লোক। তার পরিবার গ্রামে থাকে। মাঝে মাঝে ইচ্ছে হলে সেখানে টাকা পাঠায়, ইচ্ছে হলে পাঠায় না। এমনিতে তার চায়ের দোকান থেকে ইনকাম কম হয় না। দেখতে মোটা-সোটা, ভারীক্কি গোছের হলেও সে এখানকার সর্দার গোছের। অনেকদিন ধরেই এই স্টেশনে আছে সে। মূল মাস্তান না হলেও সবাই তাকে সমঝে চলে। স্টেশনের কোনকিছুই তার জানার বাইরে ঘটে না। স্টেশন এখন যে চালায়, খালেক নাম, এই দুজনের মধ্যে একটা ঠাণ্ডা সমঝোতা আছে। করিম মিয়া নিজের সুবিধার বাইরে অন্য কিছু নিয়ে নাক গলায় না। তাই তার সুবিধাটাটুকু করে দিয়ে খালেক আরামসে বাকী কাজ-কারবার চালায়। করিম মিয়ার চাল-চলনও বড়লোকদের মতই অনেকটা। টাকা-পয়সা নিয়ে কখনো হিসাব করতে দেখা যায় না তাকে। যতক্ষণ তার পকেটে টাকা আছে, ততক্ষণ তাকে একটা ছোটখাট জমিদারের মতই লাগে। সারাক্ষণ মুখে চা, পান-সিগারেট চলতে থাকে। খারাপ পাড়ায় তার নিয়মিত যাতায়াত আছে। যখন-ইয়খন ইচ্ছা হলে দোকান বন্ধ করে চলে যায়।মাঝে মাঝে অবশ্য সে না থাকলে আরেকটা ছোট ছেলে দোকানে বসে। তবে তার চুরির স্বভাব আছে বলে ইদানীং করিম মিয়া আর বেশী দোকান ছেঁড়ে যায় না। মামুন মনে মনে ভাবলো, এই-তো ভালো। কোন চিন্তা-ভাবনা নাই। এরকম হাল্কা চালে থাকতে পারলে খরচ-পাতি বেশী না করলেও ফুরফুরে থাকা যায়। তাছাড়া দোকান্দারী করার একটা সুবিধা আছে। শারীরীক পরিশ্রম নাই। আরামসে ট্যাকা ইনকাম। সে নিজে তো সকাল থেকে রাত চিন্তা করতে করতে একরকম ঘোরের মধ্যে চলে যায়। সে আর স্বাভাবিক আগের মত নাই- ব্যাপারটা সে নিজেও ধরতে পারে। কিন্তু এখন যেন করারও আর কিছু নাই। তার নিতান্তই পোড়া কপাল। কেউ তাকে তাবিজ করসে বলে মনে হয়। একদিন সময় করে কোন এক হুজুরের কাছে গিয়ে কুনজর কাটায়ে নিয়ে আসতে হবে। নিজের দুর্ভাগ্যের পিছনে কুনজর ছাড়া অনেক চেষ্টা করেও আপাতত অন্য কোন কারণ বের করতে পারে না সে।

-      কী মামুন? চা-টা খাইবা নাকী? দাঁড়ায় আছো কেন্‌? বসো। আজ কাস্টমার কম মনে হইতেসে। কাল-পরশু হরতাল আছে নাকি?

মামুন চমকে উঠলো। সে ঘামতেসে। যদিও এখন এই সময়ে ঘামার কোন কারণ নাই। বরং হাল্কা হাল্কা কাঁপুনি দিচ্ছে শীতের। ফেব্রুয়ারী মাস মাত্র শুরু হলো। শীত এইবার বেশ অনেকদিন ছিলো। বর্ষায় বৃষ্টি কম হলে নাকী শীত বেশী পড়ে। এইবার তিন দফা মারাত্মক শীত পড়সে। স্টেশনেরই এক বুড়া এবার শীতের কারণে মারা গেসে। সে আগে ট্রেনে ট্রেনে ঘুরে চকলেট-লজেন্স এইসব বিক্রি করতো। শেষদিকে আর শরীরে কুলাতো না। স্টেশন মাস্টারের রুমের কাছাকাছি এক জায়গায় বসে ভিক্ষা করতো। তার কবর কোথায় দেয়া হইসে কে জানে। কিছু কিছু মানুষ এরকম থাকে। তাদের জীবন-মৃত্যু স্টেশনের ব্যস্ততার ঘোরে হারিয়ে যায়। শীতে এইবার প্রায় সবাই-ই খানিকটা কাবু হইসে। লোকজনের চলাচল অনেকটাই কম। এখনো রাতের বেলা ভালোই ঠাণ্ডা বাতাস বয়। তার পরনে কেবল একটা শার্ট। দু’বছর আগে কিনেছিলো। এখনো টিকে আসে। এইটাতে লাভ করসে সে।  দোকানের একটা বেঞ্চিতে দুইজন বসা ছিলো। ভদ্রঘরের, পরিষ্কার শার্ট-প্যান্ট ইন করে পরা। খুব জরুরী ভঙ্গিতে নিজেদের মধ্যে আলাপ করসিলো। এদের জীবনে তেমন কোন চিন্তার বিষয় কি আছে? অন্য আরেকটা বেঞ্চ খালি ছিলো। মামুন আস্তে করে বসলো।

-      কী মিয়া? হরতাল দিসে নাকি? জানো কিসু?

হরতালের কথা কোথায় যেন একটু শুনসিলো বলে মনে হলো। তবু উত্তর দিলো, “না ভাই। জানি না।“

-      হুমম। চা বানায়া দিবো? খাইবা?

-      নাহ। দশ টাকা আসে খালি। তুমি শুধু একটা বেনসন দাও। ধরাই।

করিম মিয়া হাসলো। “আরে লাগবো না মিয়া। চা-বেনসন দুইটাই দিতেসি। তুমি দশ ট্যাকাই দিয়ো। চায়ের দাম তো মিয়া স্টেশনের সবাই ছয় ট্যাকা কইরা ফেলাইসে। আমি এখনো করি নাই। তয় কাল-পরশু থেকে করবো ভাবতেসি। আসলে পাতির দাম তো আগেই বাড়সে। তখন কেউ দাম বাড়ায়নি। কিন্তু এখন আসলে পাঁচ ট্যাকা করে দিলে লাভ থাকে না কিসুই।“

 

করিম মিয়া যত্ন করে গরম পানি দিয়ে কাপ ধুলো। মামুন একটা বেনসন সিগারেট নিয়ে ধরালো। পাশের বেঞ্চির লোক দুটো চলে গেছে। আপাতত কেউ নেই। আসলেই তো, আজ জায়গাটা একটু বেশী শুনশান মনে হচ্ছে। রাত মাত্র দশটা বাজে। এখন এরকম থাকে না। হরতাল থাকলেও থাকতে পারে। হরতাল থাকলেই ভালো। কালকে থাকলে আরো বেশী সুবিধা। হরতালের চোটে অন্য খবরগুলো ধামাচাপা পড়ে যাবে। তবে ইদানীংকার হরতালগুলা পানসে হয়ে গেছে। তেমন মারামারি-কাটাকাটি কিসুই হয় না। ভদ্রলোকেরা দিব্যি শার্ট-প্যান্ট পড়ে ভোরবেলাই অফিসের জন্য রওনা হয়ে যায়। ভাংচুর হয় দেখে খালি গাড়ি-ঘোড়া কম চড়ে। এতে লাভের লাভ হয় খালি রিকশাঅলাদের। সে-ও একসময় অনেক লাভ করসে। অভ্যাসবশতই এখনো হরতাল শুনলেই তার মন ভালো হয়ে যায়। সিএনজি অলারাও লাভ করে। তারা কম দানেই অনেক বেশী তুলে ফেলে। যাই হোক, এখন এসব আবোল-তাবোল ভাববার সময় নয়। সে আশেপাশে তাকায় দেখলো। কাছাকাছি কেউ নাই। এখন কি করিম মিয়াকে বলবে নাকি কথাটা। মামুন ইতস্তত করছে। করিম মিয়া নিজের মনে গুনগুনিয়ে যাচ্ছে।

-      দোকান বন্ধ করবেন কখন?

-      দেহি। ১১ টার দিক তো করি। লোক না থাকলে আজ তাড়াতাড়ি চইলা যাম। পরের ট্রেনটা কখন আয়ে দেহি।

আজ ভাবতাসি জরিনার কাসে যামু।

মামুন অন্য দিকে তাকায় ছিলো। এই কথায় ফিরে তাকালো। করিম মিয়া এখানে এক মেয়ের কাছে প্রায়ই যায় সে জানে। স্টেশনের উত্তর দিকের বস্তিতে খারাপ মেয়ে-ছেলেদের ঘর আসে। সে-ও আগে কয়দিন গেসে। তবে তার ভয় করে। তার সাথে অবশ্য করিম মিয়ার এসব নিয়ে কখনো আলাপ হয় না। সে চুপ করে থাকলো। এমন বিষয়ে হঠাত করে সে কী বলবে ভেবে পায় না। তাছাড়া তার মন এখন অন্য বিষয়ে ব্যস্ত হয়ে আছে।

-      তোমার পরিবারের কী খবর কও মিয়া? ফির‍্যা আইসে?

-      না। আরো কয়েকদিন বাপের বাড়ী থাকবে।

মামুন এ বিষয়টা চেপে যাওয়ার চেষ্টা করতেসিলো। কিন্তু কথা এসব জায়গায় থেমে থাকে না। স্টেশন পর্যন্ত ছড়ায় গেসে। এখন আর কারোরই জানার বাকী থাকবে না। আর থাকলেই বা কি। অন্য লোকের কথায় এখন আর কী-ই বা আসে যায়।

-      মাইয়া মাইনসেই এরাম বুঝলা। পাখির লাহান। খাঁচার ভিতর রাখলে এমুন ভাব লয় যেন কত কথা শুনে, কত ভালোবাসে। আসলে বদের বদ। দরজা একটুসখানি ফাঁক করলেই ফুড়ুৎ কইরা চইলা যায়। এগুলারে বিশ্বাস করনের মানে নাই। সবসময় পিডানির উপর রাখা উচিত। তুমি মিয়া বেশী আদর করতা, এইজন্যেই কইতেসি। মাথার উপর উঠসে। তুমি আবার কিসু মনে কইরো না। তুমি তো মিয়া কথা বেশী কও না। এর লাইগ্যা বুঝি না। তাও তোমারে আদর করি। তুমি মানুষ ভালা।

মামুন মাথা নাড়ালো। তার উঠে যেতে ইচ্ছে করতেসে। করিম মিয়ারে দিয়ে তার কাজ হবে না। এই লোক অনেক বেশী কথা বলে। কাল সকালের মধ্যেই সারা স্টেশনের লোক জাইনা যাবে।

-      জরিনার কাছে এক নতুন মাইয়া আইসে। একদম কচি। পনেরো বৎসর হইবো। গায়ের রঙ শ্যামলা তয় উজ্জ্বল আসে। তুমি যদি চাও মিয়া তোমারে নিয়া যাইতে পারি। পুরুষ লোকের মাঝে-মইধ্যে একটু যাওয়াতে খারাপ কিসু নাই। তোমার অহন বউ নাই, করবাই বা কী। জরিনা না থাকলে আমিই ঐ মাইয়ারে দিতাম।

কথাটা বলেই করিম মিয়া জোরে জোরে হাসতে লাগলো। স্টেশনের ফাঁকা বাতাসের ভেতর তার হাসির প্রতিধ্বনি অদ্ভুত শোনা যায়। লোকজন বাড়তেসে। একটু পর ট্রেন আসবে মনে হয়। কুলি, চা-অলা, ছোট ছোট বাচ্চারা জায়গামত পজিশন নিচ্ছে। এখানে আর বেশীক্ষণ থাকা উচিত হবে না। মামুন হাঁটা দিলো। তার বাড়ি খুব একটা দূরে না। দশ-পনেরো মিনিট হেঁটে গেলেই হবে।

 

 

                  তবে সে হাঁটল না। মোটামোটি দৌড়েই গেলো। একটা রুম তার। টিন দিয়ে ঘেরা। খাটে বসে পকেট থেকে মোবাইল সেটটা আর মানিব্যাগ বের করে দেখল। ফোন অফ করতে পারছিলো না সে। তাই পিছন থেকে ব্যাটারী খুলে রাখসে। ব্যাটারী আর ফোনটা বিছানার উপর রেখে সে তাকায়ে থাকলো। আগে টুকটাক চুরি যে সে করে নাই তা না। তবে ছিনতাই এই প্রথম। অভিনয় আজ সে দারুণ করেছে। গলা একটুও কাঁপে নাই। লোকটারও দোষ আছে। এরকম দেউলিয়া হয়ে আজকাল ঢাকা শহরে আর কেউ ঘোরে না। এই ছিনতাইটা তার হাতে হয়েছে। না হলে অন্য কারো হাতেও হতে পারতো। তার সাথে অবশ্য আর কেউ ছিলো না। সাধারণত এসব কাজে চার- পাঁচ জন থাকে। একজন ধরে। বাকীরা আশেপাশে ঘোরাঘুরি করে। সে একা ছিলো- এটাই সমস্যা ! সে অবশ্য দেখে নিয়েছিলো আশে-পাশে আর কোন মানুষ ছিলো না। কালকে আসলেই হরতাল নাকী?? শহর এমন ফাঁকা তো থাকে না। লোকটা হেঁটে যাচ্ছিলো এয়ারপোর্টের সামনের ক্রসিং এর ওখানে। অনেকক্ষণ ধরেই তার পিছে পিছে হাঁটতেসিলো। মেইন রোডের কাছাকাছি এরকম একটা জায়গায় এসে ফাঁকা পাবে সে নিজেও চিন্তা করেনি।

 

                         কাছে যেয়ে নিপুণ অভিনয় করেছে মামুন । পকেটে একটা ছুরি ছিলো। সেটা দিয়েই ভয় দেখিয়েছে। বলসে, আশেপাশে তার আরো মানুষ আছে। বাড়াবাড়ি করলে গুলি বের হয়ে যাবে। লোকটা মধ্যবয়স্ক; বয়সের অত তেজ নাই। টাকা-পয়সার চেয়েও জীবনের প্রতিই বেশী মায়া। সহজেই মানিব্যাগ আর মোবাইল দিয়ে দিলো। তবে মূল সমস্যাটা ছিলো এরপর। লোকটাকে ছেড়ে দিবে কীভাবে! সাধারণত এমনি এমনি ছেঁড়ে দেয়া হয় না। স্প্রে মেরে বা কোনভাবে অজ্ঞান করে দেয়া হয়। মামুনের কাছে এসব কিছু ছিলো না। এমনি এমনি ছেঁড়ে দিলে চীৎকার করে লোক যোগাড় করে ফেলে এরা। একবার ধরা খেয়ে গেলে রক্ষা নাই। পুলিশের কাছে হয়তো দিবে, না দিলে আরো খারাপ। রাস্তায়ই এমন মার দিবে, যে তার থেকে পুলিশই ভালো। এখানেই সবচেয়ে বড় রিস্কটা ছিলো। মামুন চুপচাপ হেঁটে যেতে বললো। পাশেই একটা নির্জন গলি ছিলো, সে সেখানে ঢুকে যাবে। লোকটাকে বললো ঝামেলা না দিতে, আশাপাশে সব তারই মানুষ। লোকটা অক্ষত থাকতে পেরেই খুশী ছিলো, টলতে টলতে সামনে এগিয়ে গেলো। সবকিছু এত সহজেই হয়ে যাবে মামুন এতটা আশা করে নি। পথেই এক ডাস্টবিনে ছুরিটা ফেলে এসেছে। এক কোণায় গিয়ে মোবাইলটার ব্যাটারী খুলেছে। মোবাইলটা দামী। নকিয়া না। দেখেই বোঝা যায় যথেষ্ট দাম আসে। ভালোভাবে বেচতে পারলে ভালো টাকা পাওয়া যাবে। কিন্তু এই ব্যাপারে তার কোন ধারণা নাই। তাই করিম মিয়াকে বলবে ভাবসিলো। এখনো সময় আসে। তাড়াহুড়ার কিসু নাই। মানিব্যাগটা এখনো দেখা হয় নি। খুলে দেখলো। একটা এক হাজার টাকার নোট আসে, দুটো একশো টাকার আর ভাংতি কিসু। আর আসে বিভিন্ন ধরনের হাবিজাবি কার্ড । এগুলো পুড়ায় ফেলতে হবে। আগুন ধরানো যায় কোথায়?? ধুর! আরো বেশী থাকলে ভালো হত। দু-তিন হাজার টাকা থাকলে কাজে দিত।

 

              খাটের নীচে একটা ট্রাংক আসে তার। পুরানো হয়ে গেসে। তালাটা আবার পরীক্ষা করে দেখলো সে। নাহ! ঠিক আসে। ট্রাংকের ভিতর সবকিসু ঢুকায় রাখলো। মানিব্যাগটা বাইরে ফেলায় দিয়ে কার্ডগুলা পুড়ানোর ব্যবস্থা করলো। আজকে সবখানেই লোকজন কম। সবকিসু এত সহজে হয়ে যাচ্ছে কেন!! তার পাশে আখতারের ঘর। উঁকি দিয়ে দেখার চেষ্টা করলো সে। আখতার এখনো ঘরে ফেরে নি। তার বউ বাচ্চাদের নিয়ে ঘুমিয়ে গেসে মনে হয়। আরেকটা সিগারেট নিয়ে আসলে ভালো হত। এখন একটা খেতে ইচ্ছে করতেসে!!

 

 

 

 

 

 

 

২

 

 

     সকালে অনেক দেরী করে ঘুম ভাংলো মামুনের। আলো অনেক চড়ে গেছে। আলো দেখে আন্দাজ করলো নয়টা বাজবে হয়তো। সূর্য দেখে ইদানীং সে ঠিকঠাক সময় বলে দিতে পারে। রাতের টা আয়ত্ত হয় নি। তবে সন্ধ্যার পর থেকে হিসাব রাখে মনে মনে কত সময় যাচ্ছে। একটা শখের ঘড়ি ছিলো তার আগে। একটা বদমাশ বাচ্চা চুরি করে নিয়ে গেসে কয়েক্মাস হলো। সে ধরে খানিকটা মার দিসিলো, তবে একবার নিতে পারলে এদের থেকে জিনিস ফেরত করানো অসম্ভব। তারপর কিনি কিনি করে আর একটা নতুন ঘড়ী কেনা হয় নি পরে। ঘুম অবশ্য তার অনেক আগেই ভাংসে। পঁয়তাল্লিশ মিনিট হবে। তবে খুব ক্লান্ত লাগছে তার। শুয়ে থাকতে ভাল্লাগছিলো। শীতের শেষ। সকালে কম্বল জড়ায় দিয়ে এমনি এমনি বিছানায় পড়ে থাকতে ভাল্লাগে। এবার তিনটা কম্বল যোগাড় করেছিলো সে। বিভিন্ন জায়গায় আজকাল বাছ-বিচার না করে কম্বল দেয়। সে ভালো দুইটা ১০০ টাকায় বেঁচে দিসে। এইটা রেখে দিলো। আগের বছরেরটা ছিড়ে গেসে। এইগুলান মনে হয় এক বৎসর টিকবে সেরাম হিসাব করেই বানানো হয়।

 

              এই বস্তিতে আসছে সে তিন মাস হতে যাবে প্রায়। এরই মধ্যে কত কাহিনী ঘটে গেলো! শুয়ে শুয়ে তাই ভাবছিলো সে।

     বস্তির মধ্যেও ভালো-খারাপ আসে। এইটা খারাপ বস্তি। পানি-টানি সবকিসু নিয়েই ঝামেলা। ইলেক্ট্রিসিটি লাইন চুরি করা। মাঝে মাঝেই কাটা পড়ে। তখন এক-দুই দিন পুরো অন্ধকারে থাকতে হয়। মাঝখানে একবার পুরো এক সপ্তাহের আগে লাইন জোড়া দেয়া যায় নি। পানি আনতে হয় দুরের এক নলকূপ থেকে। বৌ না থাকায় এখন এসব কাজ তাকেই করতে হয়। সে অবশ্য খুশী মনেই এগুলো করে। নিজেকে সংসারী সংসারী লাগে। এর আগে টিনশেডে থাকতো। সেখানে এর থেকে অনেক ভালো ব্যবস্থা। সেখানকার লোকজনও একটু ভালো। সবারই নিশ্চিত একটা ইনকাম আসে। এখানে দিন-মজুররাই বেশী থাকে। মাস্তানদের উতপাত বেশী। তাদেরকে খুশী করেই থাকতে হয়। সন্ধ্যা হলে গাজা-হেরোইন, মদের আসর বসে। হেরোইঞ্চিরা সবচেয়ে ভয়ঙ্কর। এদের কোন হুঁশ-জ্ঞান থাকে না। দেখতেই ভয় লাগে। মনে হয় এক্ষুণি গায়ের উপর আছড়ে পড়বে। মামুনের মনে হয় দেশে যত চুরি-ছিনতাই হয়, তার বেশীর ভাগের পিছে এই মদখোর, নেশাখোররা থাকে। নেশার টাকা যোগাতে না পারলে কোন কিসুতেই আর এদের হাত-পা কাঁপে না। পুলিশও সব এদের হাতের মুঠোয়। মাসে মাসে টাকা পাঠায় দিলেই সব চুপ। এদিকে আর পা-ও মাড়ায় না। মাঝে মাঝে কিসুটা হুড়োহুড়ি দেখা যায়। কোন নেতা গোছের লোকের যদি কিসু ক্ষতি হয়, বা উপর থেকে নির্দেশ আসলে তাদের আর চুক্তির কথা মনে থাকে না। তখন এই এলাকায় তোলপাড় পড়ে যায়। এর পরের কিসু দিন আরো মারাত্মক। ক্ষতি পুষায় নেয়ার জন্য মাস্তানরা আরো হিংস্র হয়ে উঠে। পুলিশও কাজ হয়ে গেলে কিসুদিন আরো বেশী বেশী ঢিলা দেয়। আবার কখনো ধরতে আসে, ত্রিশ-চল্লিশ বোতল ফেনসিডিল ধরে নিয়ে যায়। তারপর আবার ঢিলা দেয়। এভাবে চক্র চলতে থাকে।

তাছাড়া এই বস্তিটা নোংরাও অনেক। টয়লেট টা একদমই নোংরা। আশেপাশের লোকজন কারুরি কোন চ্যাতবোধ নাই। পানি টানি দিয়ে কিছু না ধুয়েই চলে আসে। রান্না করার জায়গাটাও খারাপ। দেখলে আর খেতে ইচ্ছে করে না। মিতু সারাক্ষণই এসব নিয়ে ঘ্যানঘ্যান করতো। সে পাত্তা দিতো না। সে নিজে এগুলো এড়িয়ে যেতো, যাতে চোখে না দেখতে হয়। ভালো জায়গায় থেকে অভ্যাস হয়ে গেলে আসলেই এরপর এমন জায়গায় আসলে কষ্ট হয়। কিন্তু গরীব লোকের আবার অভ্যাস কি!! এসব বড়লোকিকে পাত্তা দিলে কপালে শুধু খারাবিই আসে। তবে গোসল করার জায়গাটা ভাবতেই মন খারাপ হয়ে গেলো তার। এখান থেকে চলে যাবে সে। যেভাবেই হোক না কেন। তাকে যেতেই হবে। দরকার হলে রাস্তার উপরে থাকবে। এখন তো সে একা। কোন কিসুতেই আর কোন বাঁধা নেই। এখন অবশ্য সবকিসুই বদলে গেসে!

            আগে রিকশা চালাতো সে। এতে ভালোই ইনকাম হতো। ভাড়ার রিকশা। মালিক বাড্ডা থাকতো। মামুনের বাড়ি মুন্সিগঞ্জে। সেখান থেকে এক চাচাতো ভাইয়ের মাধ্যমে ঢাকায় আসা। গ্রামে থাকতেই সাইকেল,ভ্যান, রিকশা- এগুলো চালানো শিখেছিলো। ফলে ঢাকায় এসে এই কাজ পেতে সমস্যা হয়নি। মালিকও তেমন খারাপ না। টাকা-পয়সা নিয়ে বাড়াবাড়ি করেন না। মালিকের কাসে প্রতিদিন দেড়শো টাকা দিয়েও ভালোই বেঁচে যেত টাকা। প্রথম প্রথম মামুন কাজও অনেক বেশি করতো। প্রায় সারাদিনই অবিরাম রিকশা চালায়ে যেত। পরে অবশ্য ধীরে ধীরে বিশ্রাম নিতে শিখেছে। দুপুরবেলা কড়া রোদের ভিতর রিকশা চালাতে তেমন ভাল লাগে না। তার সাথে রিকশা চালাতো আরেকজন আসে, খোকন নাম। সে প্রতিদিন দুপুরে চার রাস্তার মোড়ের কাসে একটা গাছের নীচে বসে বাঁশী বাজাতো। অনেক ভদ্রলোকই দাঁড়ায় যেত সেই সুর শুনতে। ভালোই বাজাতো সে। মামুনও দুপুরবেলা ওখানেই থাকত। তার মনেও এসব শখ-সাধ প্রচুর আসে। কিন্তু পোড়া কপাল! গরীবের ঘরে জন্মেসে- শখসাধের দাম নাই। সে বাঁশী বাজানোর চেষ্টা করে দেখেছে অবশ্য। ভালোই কঠিন। এসব কাজ অবশ্য তাকে দিয়ে হবেও না। ছোটবেলায় তার শখ ছিলো সিনেমার নায়ক হবে। মান্না ছিলো তার সবচেয়ে প্রিয়। তার মত হওয়ার স্বপ্ন দেখত। এখনো যে স্বপ্নটা মরে যায় নি তা না। সে ভাবসে কিসুদিন এফডিসি-র পাশে যেয়ে ঘোরাঘুরি করবে। তাকে যদি এসে কেউ তুলে নিয়ে একটা রোল দেয়! কতজনেরই তো এমন হয় শোনা যায়। ঐ জায়গায় দাঁড়ায় থাকলেই নাকি ডিরেক্টরের ডাক পড়ে। প্রথমে ছোটখাটো রোল পাওয়া যায়। সেখান থেকে ধীরে ধীরে উন্নতি করতে হয়। মামুনের অবশ্য লজ্জা লাগে। কোন ডিরেক্টর যদি কখনো তার রিকশায় উঠতো! সেখান থেকে সরাসরি নায়ক! আহা! এমন ঘটনা তাদের মত মানুষের ভাগ্যে নেই। আর কতদিন এ স্বপ্ন দেখতে পারবে কে জানে! বয়স হয়ে যাচ্ছে। তবে যতদিন দেখা যায় ততই ভালো। ভিতরে ভিতরে এই শখটাই তাকে বাঁচিয়ে রেখেছে।  মামুন বিয়েও করেসিলো শখ করে। সে আগে যেখানে থাকতো সেখানাকারই মেয়ে। মেয়ের ভাই-বাপ গার্মেন্টসে কাজ করতো। মেয়ের নাম মিতু। নামটা পসন্দ হইসিলো তার। সখিনা-জরিনা না। বিয়ের আগে একদিন সংসদ ভবন নিয়ে গেসিলো তারে। এখনো মামুনের কাসে সেটাই সবচেয়ে সুখের স্মৃতি। সংসদ ভবনের সামনে ষাট টাকা দিয়ে মিতুকে ফুচকা কিনে দিয়েছিলো সে। অনেকক্ষণ হেঁটে বেড়িয়েছিলো তারা। মিতু তার কাসে একটা মোবাইল ফোন চেয়েছিলো, যাতে তারা রাতে কথা বলতে পারে। মিতুর বয়স তখনো অনেক কম। পনেরো-ষোলই হবে। অথবা এক-দুই বৎসর বেশীও হতে পারে। এমনিতে মামুন লাজুক গোছের। মেয়েদের সাথে সরাসরি কথা বলতে পারে না। কিন্তু সেদিন মিতু মেয়েটা যেন তার সব লজ্জা এক আঘাতে ভেঙ্গে দিয়েছিলো। মামুনের মাথায় ক্যাড়া উঠে গেসিলো। সেইদিনই সন্ধ্যার পরে তার এক বন্ধুর, কাছেই আগারগাও এর  বস্তিতে একটা ঘর আসে- সেখানে মিতুকে নিয়ে গেসিলো। ব্যাপারটা জানাজানি হয়ে যায়। মেয়েই ঘরে জানায় দেয়। তারপর তারা বিয়ের জন্য চাপ দেয়। মামুনের অবশ্য আপত্তি ছিলো না। তার তখন ডেইলী ইনকাম। গ্রামে মা আর ছোট ভাই থাকে। ভাইটা সেখানেই কিসু কাজবাজ করে। খুব একটা টাকা পাঠানোর দরকার হয় না। তার তখন ফূর্তির সময়। বিয়েটা অল্প খরচেই করসিলো। মেয়ের বাপ একটা রিকশার টাকা দিবে বলসিলো। এখনো দেয় নাই। দিবেও না- মামুন জানে সেটা। মেয়ের ভাই গুণ্ডা গোছের। এই মেয়েরে বিয়ে করলে ঐ সবদিক থেকে তেমন কোন লাভ নেই জানতো সে। তার অবশ্য এমন ইচ্ছাও ছিলো না। সে সুখী ছিলো। বিয়ের পর মেয়ে গার্মেন্টসে কাজ করতে চাইসিলো। সে করতে দেয় নাই। মেয়ে-মাইনসের বাইরে কাজ করা তার পসন্দ না। চেহারা খারাপ হয়ে যায়। ঘরের কামকাজ ঠিকমত হয় না। সে করতে দেয় নাই। তার তখন ভালো ইনকাম!

                        সমস্যাটা বাঁধে তিন-চার মাস পর। তার রিকশা বাড্ডা এলাকায় এক মারামারির মধ্যে পড়ে। সরকারী লোকদের মারামারি ছিলো সেটা। রিকশা সহ উলটে যায় সে। পুলিশ এসে তারে আটক করে। যারা মারামারি করসে তাদের কিসুই হয় না। মামুন পুলিশ অফিসারের পায়ের উপর পড়ে অনেক কান্নাকাটি করসিলো। লাভ হয়নি কিসু। তাকে ধরে নিয়ে যায় রিকশাসহ। তার মালিক এসে তারে ছাড়ায় নিয়ে যায় ঠিকই। কিন্তু অনেকটা টাকা তাকে দিতে হয়। অনেক ধার-দেনা হয়ে যায়। রিকশা উলটে পড়ে যাওয়ায় পায়ে মারাত্মক জখম হয়। মেডিকেলে দশ-পনেরো দিনের জন্য থাকতে হয়। জমানো টাকা তো সব গেসিলোই, এদিকে নানান দিকে ধার-দেনাও অনেক হয়ে যায়। পায়ে এমনভাবে জখম হইসে এখন আর রিকশাও চালাতে পারে না। মালিক তাকে কাজ থেকে ছাড়ায়ে নেয়। বলে যে চিকিৎসার জন্য সবরকমের সাহায্য করবে। মামুন পরে অনেকদিন তার বাসায় গিয়ে পড়ে থেকেছে। কিন্তু দেখা দেয় নাই। একদিন চোখের সামনে পড়লে এমন একটা ভাব করলো যেন চিনতেও পারছেনা। তারপর বলে, এখন নাকি হাতে টাকা-পয়সা নাই। আরো পরে আসতে। মামুন বুঝে গেসিলো সে-ই পরে আর আসবে না। কিন্তু ইনকাম বন্ধ হয়ে গেলে ধার শোধ করারো আর কোন উপায় নেই। বাধ্য হয়ে টিনশেডের ঘরটা ছেঁড়ে দিতে হয়। মিতু কিছুদিন দৌড়া-দৌড়ী করে গার্মেন্টসে একটা কাজ যোগাড় করে। কিন্তু বেতন বেশী না, মাসে বারোশ টাকা। দিন গেলে নাকী আরো বাড়বে। শুধু এই ইনকাম দিয়ে টিনশেডে বাড়িভাড়া, খাওয়া-দাওয়া হবে না। তাছাড়া ধীরে ধীরে ধারগুলোও শোধ করতে হবে। এসব করতে হবে এখন কেবল মিতুর বেতনের টাকা থেকেই। বাধ্য হয়েই এই বস্তিতে বাসা নিতে হয়। মিতুর এরকম জায়গায় থেকে অভ্যাস নেই। সে কান্নাকাটি করছিলো। মামুনের নিজের অবশ্য কিসু যায়-আসে না। তবে মিতুর জন্য খারাপই লাগসিলো। পায়ে বেশী সহ্য হয়না এখন আর তার। কোন একটা দোকান-টোকান দিতে পারলে সবচেয়ে ভালো হয়। সেটা রিকশা চালানোর থেকে অনেক আরামেরও হবে। কিন্তু এর জন্য পুঁজি দরকার। ধার-দেনার মধ্যে শ্বশুরের কাস থেকে কিসু নিসিলো। সেটা ফেরত দিতে দেরী হলেও সমস্যা নাই। তাছাড়া মিতুর ভাই বলসে কয়েকদিন চেষ্টা করলেই দুই- আড়াই হাজার টাকা বেতনের চাকরী খুঁজে দেবে। মামুনের মনে কিঞ্চিত আশা ছিলো এতেই হয়ে যাবে। কয়েক মাসের মধ্যে ধার-গুলো যদি কিসু কিসু শোধ হয়ে যায়! এরপর থেকে জমানো শুরু করা যাবে। কিসু জমলে, তার সাথে আরো কিসু টাকা নতুন করে ধার করে একটা দোকান জায়গামত খুলতে পারলেই কেল্লা ফতে। এই কয়দিন সে আশেপাশে একটু চেষ্টা করে দেখলো আর কোন টুকটাক কাজ পাওয়া যায় কিনা। সেই দরকারেই নিয়মিত এই ট্রেন স্টেশনে যাতায়াত শুরু করা তার। কুলির কাজ করবে ভাবসিলো ফার্স্টে, কিন্তু তাতেও পায়ের উপর চাপ পড়ে। ট্রেনে ট্রেনে পানি বেচা- এই ধরনের কাজ করবে কিনা ভাবসিলো। আপাতত এইটুকু টাকা মিতুর বেতন থেকে সরানো তো যেতই। ধার ফেরতে নাহয় কিসুদিন দেরীই হলো। কিন্তু সমস্যা বাঁধছে স্টেশনের নিয়মে। এখানকার সবকিসু, চকলেট-পান-পানি থেকে শুরু করে করিম মিয়ার চায়ের দোকান পর্যন্ত- সবই মাস্তানদের নজরদারীতে চলে। এখানকার মেইন মাস্তান হচ্ছে খালেক। স্বয়ং স্টেশন মাস্টার তাকে সমঝে চলে। এখানকার সব কাজ তার অনুমতিতেই করতে হয়। মামুন তাই চেষ্টা করসে তার সুনজর পেতে। করিম মিয়ার সাথেও ভাব জমানোর চেষ্টা চালাচ্ছে। কারণ এখানে কোন একটা কাজ বাগানো গেলেই আপাতত সবচেয়ে লাভ। বস্তি থেকে দশ-পনেরো মিনিট হাঁটার পথ। তাছাড়া ইনকামটাও অনেকটা নিশ্চিত।

 

                                  সবকিসু হয়তো ঠিকঠাকই চলছিলো। কিন্তু পোড়া কপাল যেন তার সঙ্গ নিসে সারাক্ষণের জন্য। এখানে গোসলখানা, টয়লেট সাত-আটটা ঘরের জন্য একটা করে। সমস্যাটা গোসলখানা নিয়ে। কেন যেন এর কোন দরজা নাই। দরজার জায়গায় দুই-তিনটা শাড়ি ভাজ করে ঝোলানো থাকে। এখানে আসার পর মামুনদের নিজেদেরই এত ঝামেলা, নিজেদের টাকায় এটা সারানোর কোন কথা মাথায়ও আসে নাই। মিতু সারাক্ষণ এটা নিয়ে অভিযোগ করতো। মামুন পাত্তা দিতো না। গরিব হয়েই তো জন্মাইসে তারা, কোন বড়লোকের আদরের লাট না। এরকম একটুআধটু মানায় নিতেই হয়। তবে ব্যাপার হলো, মাঝে মাঝে বাতাস হলে শাড়িটার উড়ু উড়ু ভাব হয়। তখন ফাঁক দিয়ে একটুআধটু দেখা যায়। কিন্তু ওইদিকে দুপুরবেলার দিকে গোসল শুধু মহিলারাই করে। শুধু মহিলারাই থাকে। সেজন্য ঝামেলা হয় না। পুরুষদের গোসল করার সময় সকাল অথবা রাতে। কিন্তু সেদিন কীভাবে যেন দু-চারটে বাচ্চা পোলাপান ঢুকে গেসিলো। একদম বাচ্চাও না। তেরো-চৌদ্দ বছর বয়স হবে। তাদের কাসে মোবাইল ফোন ছিলো। গোসলখানার সামনে অন্য মহিলারা থাকার কথা। রাজুর মা, সিরাজের বৌদের সঙ্গে মিতুর খাতির। ওদের মধ্যে অবশ্য মিতুর বয়সই সবচেয়ে কম। ওরা একসঙ্গেই দুপুরে গোসল করতে যায়। গোসলখানার সামনে ওদের থাকার কথা। অন্যদের সময় মিতুও দাঁড়ায় থাকে। কিন্তু সেদিন ওরা ছিলো না। মামুনের সন্দেহ হয় ওরা ইচ্ছা করেই ছিলো না। কিন্তু এখন কি-ই বা বলবে। তাছাড়া এই বস্তিতে সে নতুন। এখানে কথায় কথায় মারামারি বেধে যায়। খুনখারাবিও হয়ে যেতে সময় লাগে না। চুপ থাকাই এখানে সবচেয়ে কাজের। যাই হোক, সেই সুযোগে সেদিন ঐ বাচ্চারা ঢুকে শাড়ির ফাঁক দিয়ে মোবাইল ফোনে মিতুর গোসল করা অবস্থার কয়েকটা ছবি তুলে নিসে। এবং মুহূর্তেই সেটা সারা বস্তিতে সবার মোবাইলে ছড়িয়ে গেসে। এবং আর যত যত জায়গায় যেতে পারে, সবজায়গায়ই হয়তো ছড়িয়ে গেসে। ঘটনাটা মিতুর কানে যেতে দেরী হয় নাই। সে লজ্জায় তখনই কয়েকটা কাপড় নিয়ে বাপের বাড়ী চলে গেসে। মামুন তখনো ফিরেও আসে নি ঘরে। এসে শোনে এই মহা কেলেংকারী ঘটে গেসে। সে সারাজীবন নিরীহ, ফূর্তিবাজ টাইপ মানুষ। কখনো কোন মারামারির ভেতর ছিলো না। বাচ্চা গুলা মাস্তানদের ঐ দিককার। বস্তির একটা দিকেই মাস্তানদের বেশীরভাগ জড়ো হয়ে থাকে। ঐদিকের লোকের সাথে কেউ কোন ঝামেলায় যায় না। তারাই পুরো বস্তিটা চালায়। মামুন এখন কি করবে?? আর কোন কিসু করেই তো মানুষের মন থেকে ছবি গুলা মুছে দিতে পারবেনা সে। কেবল নিজের ভেতরই গজরাতে লাগলো সে।

 

                        ঐ দিনই মিতুর বাপের বাড়ি গেসিলো। মিতু দেখা দেয় নাই। তার ভাই তাকে মারতে আসছিলো প্রায়। অন্যরা থামায় তখন। মিতুর ভাইয়েরও অবশ্য সাহস নাই এই বস্তিতে এসে মাস্তানদের উপর পাঙ্গা নেয়ার। তার আরো মেজাজ খারাপ হলে, সে শুধু পারে মামুনকে মারতে। আর কিসুই না। মিতু অবশ্য পরে খবর দিসে সে যদি তাকে আবার এই টিনশেডের ঘরে এনে রাখতে পারে, তাহলেই সে ফিরবে। নইলে না। কিন্তু এতে সমস্যা হয়ে গেসে মিতুর বেতনের টাকাটাও সে আর পাবে না। এখন তাই আর কোন টাকাই তার কাসে থাকবেনা। ধার-দেনা, দোকান দেয়া তো দূরের কথা, বস্তির ভাড়া, খাওয়া-দাওয়া নিয়েই ঝামেলা হয়ে যাবে। এই ভাঙ্গা পা নিয়ে সে কোথায় এখন কাজের খোঁজ নিবে??


৩

 

 

 

                                  মিতু বসে আছে আয়নার সামনে। বাইরে বৃষ্টি পড়ছে। সে বৃষ্টির শব্দে কান দিতে পারছে না। তার কিছুক্ষণ পর পর মনে হচ্ছে একজন অপরিচিত লোক তার অর্ধনগ্ন ছবি হাতে নিয়ে খলবলিয়ে হাসছে। তার গা গুলিয়ে উঠছে। সকাল থেকে দুইবার বমি করেছে। প্রথমবার নাশতা খাওয়ার পর সব বমি করে বের করে দিসে। এরপরের বমিটাতে প্রচণ্ড কষ্ট হইসে। খালি পেটে বমি করার থেকে যন্ত্রণাকর আর কিসু নাই। পেটের ভিতরকার নাড়ি-ভুড়ি গলা দিয়ে বের হয়ে আসতে চায়। আজকে গার্মেন্টসে যায় নি। তার বড় ভাই কথা বলবে ম্যানেজারের সাথে। সে ভাবসে কয়েকদিন কোথাও যাবে না। চাকরী চলে গেলে যাবে। সে আসলে ভয়ে ছিলো তার বাপের বাড়ী ফিরে আসা নিয়ে। তাকে রাখবে কীনা, রাখলেও কীভাবে রাখবে এগুলো নিয়ে চিন্তায় ছিলো। দুপুরবেলা রাগ করে ঘর থেকে বের হয়ে গিয়ে আবার রাতের বেলা অসহায়ের মত ফিরে আসার কোন মানে হয় না। সারাজীবনের সম্মান এক ধাক্কায় চলে যাবে। যাক! প্রথম ফাঁড়াটা কাটসে।

 

 

 

 

                 ময়না এসে তার পাশে বসলো। সে তার ছোট বোন। কত ছোট সে মনে করতে পারছে না। তার চেয়েও বড় কথা তার গা থেকে বিশ্রী গন্ধ বের হচ্ছে। ঘামের গন্ধের সাথে আলকাতরার মত একটা গন্ধ মিশে গেসে। আবার কী বমি পাবে তার?? এবার বমি হলে মারাই যাবে কোন সন্দেহ নাই।

 

-      কিরে??  তুই সকালবেলা বাসায় থাকস নাকি? কাজ-বাজ নাই??

-      আজ ইস্কুলে যাই নাই!

-      কেন্‌! যাস নাই কেন্‌? যাইতি ইস্কুলে!! পড়াল্যাখা কইর‍্যা গাড়িঘোড়া চড়বি! খারাপ কি?

ময়না ফিক করে হাসলো। মিতু রসিকতা করে নাই। এমনি এমনি কেউ হাসলে ইদানীং তার মেজাজ খারাপ হয়! মনে চায় এক চড় দিয়ে দাঁত ফেলায় দিতে। আজ এই মেয়েটাকে চড় দিবে সে। মনের সাধ মিটায়ে চড় দিবে।

-      এমনেও বাপে আর ইস্কুলে পাঠাতে চায় না। কয়, গার্মেন্টসে দিয়া দিবে। আমারো ভাল্লাগে না। গার্মেন্টসে কাজ করলে ট্যাকা পামু। কামে দিবে!

-      কার কামে দিবে??

 ময়না উত্তর দিলো না। মেয়েটাকে তাড়ানো দরকার। গায়ে বিশ্রী গন্ধ। আবার কারো সাথে কথাও বলতে ইচ্ছা করতেসে।

-      কোন ক্লাশে তুই এহন?

-      সেভেন। আমার রোল তেরো।

-      ক্লাশে ছাত্র কয়জন?

ময়না চুপ হয়ে গেলো। মিতু জানতো এরকম কিসু। সে নিজেও একই ব্র্যাকের স্কুলে পড়সে। সে আবার জিজ্ঞেস করলো, “কিরে কতজনের মধ্যে তেরো?”

-      চৌদ্দ – পনরো হবে।

-      তাইলে আবার ভাব নিয়া রোল তেরো কস কেন? ফাজিল কোথাকার! অ্যাই, তোর গায়ে বিশ্রী গন্ধ কিসের??

ময়নার মুখ কালো হয়ে গেলো। ভালো, কাল হওয়াই ভালো। খারাপ কিসু বললে যদি মানুষের মুখ কালো না হয় তখন আরো মেজাজ খারাপ লাগে। মানুষের কালো মুখ দেখার মজাই অন্যরকম! ময়না এমনিতেই নিজ থেকে উঠে যাচ্ছিলো। দরজার কাছে যেতে মিতু আবার ডাক দিলো। “অ্যাই, এদিকে আয় তো! তোকে একটা জিনিস দেবো।“

 

 

 

 

                ময়না মনে হয় কিছু একটা আশা করসিলো। অনেকদিন পর বোন আসছে ঘরে। কিসু একটা আনতেই পারে। কিন্তু কাছে আসতেই মিতু কষে একটা চড় লাগালো তার গালে। ময়না এমনটা হবে ভাবতে পারে নাই, হতভম্ব হয়ে তাকায় রইলো কিসুক্ষণ। তাও এদের চড় খেয়ে অভ্যাস আছে। বেশী কিসু বলবে না। তবে সমস্যা বাঁধল, মিতু আবার বমি করে দিলো। এই নিয়ে তিনবার। খালি পেটে আবার বমি হলো। পেট থেকে বের হওয়ার মত কিসু নাই। খালি হলুদ রস বের হচ্ছে। আর ভিতরে নাড়ি-ভুড়ি পুড়ে যাচ্ছে বলে মনে হচ্ছে! মরে গেলেই ভালো হত। ঠিক এই মুহূর্তে মরে গেলে সে কোন আফসোস নিয়ে মরতো না। বরং খুশী মনে আলিঙ্গন করতো মৃত্যুকে। অথবা দশ-বিশ বসরের জন্য যদি মরে যাওয়া যেত! তারপর আবার ফিরে আসতো। ততদিনে সবাই তাকে ভুলে গেছে! সে নতুন করে সবকিসু শুরু করতো। সেই জীবনে কোন পিছুটান থাকতো না! খারাপ মেয়েদের সর্দার হলেও তার কিসু যায় আসতো না। একটা কোনভাবে খেয়ে পড়ে বাঁচলেই হলো। এত কীসের কী?? বরং ভালোই হত। মুখে সারাক্ষণ পান থাকতো। মেয়েরা খালা খালা বলে ডাকতো। সে একসাথে অনেক মেয়ের খালা হতো। তারা সবাই খারাপ মেয়ে। সে নিজেও খারাপ। শুধু খারাপ না, সে হলো মহাখারাপ! তার ভিন্ন জীবনের কথা ভেবে কিসুটা আনন্দ অনুভব করলো যেন মনে মনে!

 

                ময়না মনে হয় পাশের রুমটায় গেসে। এই টিনশেডে চার সারি ঘর। প্রতি সারিতে ছয়টা রুম, একটা টয়লেট, আর একটা পাকঘর। দুইটা সারির মধ্যে একটা করে লম্বা হাঁটার জায়গা আসে।   ফলে দুই সারি, দুই সারি আলাদা আলাদা থাকে। একদিকের লোক আরেকদিকের সব লোককেও চেনেও না ঠিকমত। মিতুরা বিয়ের পর ঐ দিকের সারিতে থাকতো। তাই বাপ-ভাই দের সাথে দেখা হত না ঠিকমত, তাই সমস্যাও হত না তেমন। মিতুরা দুই ভাই, তিন বোন। মিতু মেঝো বোন। এক ভাই ষোল-সতেরো বসরের সময় পালায় গেসে। এখন কই থাকে, কি করে- কেউ জানে না। বাকী ভাইটা আর বাপে এখনো গার্মেন্টসে কাজ করে! মিতুর বড় বোনের বিয়ে হইসে, সে রাস্তার পাশের এক পুরীর দোকানের ম্যানেজার। তয় ভাবটা এমন নেয় যেন বড় ব্যাঙ্কের কেউ। বিয়ের পর থেকে গরু-ছাগলের জন্য টাকা চেয়ে অস্থির করে মারতেসে। গাধাটার এতদিনে বুঝে যাওয়া উচিত, এখান থেকে সে আর কিসুই পাবে না। চাইলে তার বোনরে ছেঁড়ে দিয়ে আরেকটা বিয়ে করা বরং বেহী সুবিধার। মিতুর কাসে জানতে চিলে এমন বুদ্ধিই দিত। তার বোনটাও বেঁচে যেত। মাঝে মাঝে টাকার কথা তুলে তার বইনরে মারধর করে দুলাভাই। একদিন বিশাল মাইর খেয়ে বোন বাপের বাড়িতে চলে আসছিলো। ঠোঁট কেতে গেসিলো, কাঁধে কালো দাগ পড়সে। কালো দাগটা মনে হয় আগের। অন্য কিসুতে হইসে। একদিনে মার খেয়ে ওরকম কালো হয়ে যাবে- এটা কোন কথা হল? যাই হোক, সে বসে মারের দাগ। ল্যাব অবশ্য কিসু হয় নাই। বাপ দেখে উদাস গলায় বললো, ‘ মেয়ে মানুষ হলে স্বামীর কাসে একটু মার খাইতেই হয়। এইটা হল মেয়ে মাইনসের সৌভাগ্য!’ এরপর আরো বেশী করে সেই সৌভাগ্য পেতে বাপ নিজেই তার বোনরে আবার দুলাভাই এর ঘরে দিয়ে আসে। বাপরেও গালি দিতে ছাড়ে নাই তার দুলাভাই। মেয়ের বাপ হলেও একটু-আধটু গালি মনে হয় খেতেই হয়! এটা সৌভাগ্য না দুর্ভাগ্য কে জানে!

 

 

 

              এদিক দিয়ে মিতুর অবশ্য ভালোই হইসে। একটা হাবা-হাস্‌মত টাইপ ছেলে জুটায় নিসে। সে চালাক মেয়ে। প্রেম করার শুরুতেই বুঝতে পারসিলো এরে ধরতে পারলে পরে আর মাইরধোর, টাকা-পয়সা এইসব ব্যাপার নিয়ে সমস্যা হবে না। মামুন এই টিনশেডেই আরেকটা ছেলের সাথে এক রুমে থাকতো। তার বাড়িতে টাকা পাঠাতে হয় না তেমন। এটাই সবচেয়ে বড় সুবিধা ছিলো। রিকশাঅলাদের ভালোই ইনকাম। ইনকাম আসলে সবারই কিসুটা থাকে। ইনকাম কতজনের মধ্যে ভাগ হচ্ছে সেটাই আসলে দেখবার বিষয়। মামুন এখানে ফূর্তিতে থাকতো সবসময়। ধোয়া জামা-কাপড় পড়তো সবসময়, দামী সিগারেট খেতো। টিনশেডের আর আশেপাশের অনেক মেয়েই তাকে বিয়ে করার তালে ছিলো। তবে দানটা মারসে সে-ই!! মামুনের বাইরে বেরুনো, আর বিকাল-রাতে ঘরে ফিরার সময় মিতু রুমের সামনে দাঁড়ায় থাকতো।  ইচ্ছা করে তার দিকে তাকায়ে প্রশ্রয়ের হাসি দিতো। অল্প দিনেই কাজ হয়ে যায়। তারপর বিভিন্ন নাটক সাজায়ে সেই দ্রুত বিয়েটা করে ফেলসে। তবে আজ তার মন খারাপ। সে নতুন বস্তির আশেপাশের মহিলাদের চিনতে পারেনাই। সিরাজের বৌ এবং অন্যান্যরাও যে যথেষ্ট বদ ছিলো- সেটা তো সে জানতোই। সে বরং ইচ্ছা করেই তাদের সাথে মিশছে, ভাবসে এতে বস্তিতে তার খবরদারী বাড়বে। কিন্তু উলটা আজ সে নিজেই তাদের ফাঁদে পড়ে গেসে। এরকম একটা ঘটনা যে ঘটতে পারে এটা সে অবশ্য কস্মিঙ্কালেও ভাবি নাই। তারপরো সতর্ক হওয়া উচিত ছিলো। সে নিজেকে সবসময় খুব চালাক মনে করে। ছোটবেলা থেকেই সবার মধ্যে সে-ই সবচেয়ে চালাক। এটাই তার অহংকার। একমাত্র অহংকার বলা চলে। এই ঘটনাটা তাই সে মেনে নিতে পারছে না। কোনভাবেই না। সে প্রতিশোধ নিবেই। সেটা যেভাবেই হোক না কেন!

 

 

 

 

 

 

 

 

 

 

                                 মামুন বসে আছে স্টেশনের পিছনের দিকের পরিত্যক্ত একটি কামরায়। এই স্টেশনে দুটি ওয়েটিং রুম। তারমধ্যে এটার অবস্থা খারাপ। পলেস্তারা খসে পড়া দেখে মনে হয় এক্ষুণি দেয়াল ভেঙ্গে পড়বে। কয়েকটা ভাঙ্গা টেবিল, চেয়ার দরজার সামনে জড়ো করে রাখা যাতে কেউ হঠাত করে ঢুকে না পড়ে। বাইরে দেয়ালে একটা কাগজ টানানো, লেখা “মেরামত কাজ চলছে”। গত দুই বছর ধরেই নাকী এটা টাঙ্গানো। তবে এখনো মেরামত শুরু হতে পারে নি। স্টেশনের কেউ চায়ও না কোনদিন শুরু হোক। খালেক ও তার পাণ্ডারা এখানে আশ্রয় গেড়েছে। এই রুমটা না থাকলে তাদের সমস্যাই হয়ে যেত। যাবতীয় ভাগ-বাটোয়ারা,  আলাপ-আলোচনা এমনকী শাসানো, মারামারি- সবই এই চিপার মধ্যে হয়। প্রতিবার ট্রেন ফেরত আসার পর ট্রেনের গার্ড, খাবার-দাবারের লোক, কিসু টিকেট চেকারের পর্যন্ত এখানে ধরনা দিতে হয়। কার পকেটে কত যাবে- সব খালেক নিজে থেকে ঠিক করে দেয়। একবার হিসাব অন্য কারো হাতে ছেঁড়ে দিলেই হলো। নেতৃত্ব যেতেও আর খুব বেশী সময় লাগবে না। মামুন আগে কখনো আসে নি এখানে। কিন্তু আজকে বাধ্য হয়েই আসতে হয়েছে। সামনে থেকে দেখে ধ্বংসস্তূপ মনে হয়। তবে ভিতরে ঠেলে-ঠুলে ঢুকতে পারলে মোটামুটি ঠিকঠাকই বলা যায়। এমনকী টয়লেটটা পর্যন্ত ঠিক আসে। কল থেকে টপটপ করে পানি পড়ছে। মামুন যেয়ে বন্ধ করার চেষ্টা করলো। বন্ধ হয় না। পানি পড়েই যাবে এভাবে। খুব সম্ভবত অনন্তকাল ধরে। সম্পূর্ণ নৈশব্দের মধ্যে টপটপ পানি পড়ার শব্দ, ঘড়ির কাঁটার শব্দ এগুলো খুব করূণ শোনায়। অপেক্ষার একটা বিরহ সুরের মত! এখানে আসার খবর দিয়েছে তাকে হান্নান। হান্নান গার্ডের কাজ করে। খালেকের কাছের লোক বলে তাকে সবাই সমীহ করে চলে। সে আজ দুপুরবেলার দিকে তার কাসে হাজির। বলেছে সন্ধ্যায় ঠিক ঠিক এখানে চলে আসতে। সাথে মোবাইলটাও যেন নিয়ে আসে। মামুন অবশ্য নিয়ে আসে নাই। যেকোনভাবেই হোক তারা জেনে গেসে চুরির কথা। তবে এত সহজেও সবকিসু স্মীকার করা যাবে না। সোজা শিকারের কোথাও কোন দাম নেই। কঠিন মাল হলে শিকারীও হত্যার সময় কিসুটা সম্মান দেয়। মামুন ঘামছে। ছোটবেলা থেকেই সে বেশি ঘামে। অল্প একটুক্ষণ খেললেও ঘেমে পুরো গোসল করে তাকে বাড়ী ফিরতে হত। অন্যদের হয়তো তখনো তেমন কিসুই হয় নি। তার কি পালায়ে যাওয়া উচিত ছিলো? একবার এদের খপ্পরের মধ্যে পড়ে গেলে আর রেহাই নাই। খুব কম মানুষেরই ভাগ্য হয় অক্ষত বেরিয়ে যাওয়ার। কিছু কিছু ভয়ংকর গুজব স্টেশনে চালু আসে বিভিন্ন ঘটনা নিয়ে। তার কতটুকু সত্য, আর কতটুকু মানুষকে ভয় দেখানোর জন্য বাড়িয়ে বলা কে জানে!!

 

 

 

 

 

 

 

 

 

 

 

                                      অনেকক্ষণ পার হলো। ঠিক কতটা সময় ধরে মামুন বসে আছে জানে না! মাগরীবের আযানের পরপর আসছে এখানে। এক ঘণ্টা হবে এতক্ষণে?? বাইরে পুরোটা সময় হান্নান পাহারায় ছিলো সে ধরতে পেরেছে। একটু আগে খালেক এসে বসেছে তার সামনে। তার সাথে আরো তিনজন আসে। খালেকের চেহারা তেমন ভয়ংকর না। চুল ছোট করে ছাঁটা, উজ্জ্বল শ্যামলা গায়ের রঙ। গায়ের রঙ উজ্জ্বল শ্যামলা আর ঠোঁট গোলাপী হলে কেন জানি গুণ্ডা হিসেবে মানায় না। এদেরকে মায়ের বাধ্য ছেলে বা ভদ্র প্রেমিকের মত লাগে, যারা বাইরে বন্ধুদের সামনে তাদের প্রেমিকাদের নিয়ে একটাও বাজে কথা বলে না! নিয়মিত গোসল করলে এদেরকে বড়লোক ঘরের বলেই মনে হয়। এই ছেলেরও মনে হয় আগে গোলাপী ঠোঁট ছিলো। অনেক সিগারেট খাওয়ায় একটা পোড়া পোড়া ভাব আসছে।

 

-      মোবাইলটা আনসেন??

কণ্ঠস্বর নরম না, কর্কশ। চেহারার সাথে ঠিক যায় না। কিন্তু আপনি করে কেন বলছে?? বয়স অবশ্য খুব বেশীও না। মামুনের সমানই হবে। এক-দুই কম বেশী হতে পারে। খুব বেশীদিন অবশ্য হয়নি সে মেইন মাস্তান হইসে। একদম ঠিক ঠিক কতদিন করিম মিয়াকে জিজ্ঞেস করতে হবে।

                    মামুন যথাসম্ভব শক্ত থাকার ইচ্ছে নিয়ে এসেছিলো। নিজের খাটে শুয়ে শুয়ে কিছুক্ষণ অভিনয়ও করে নিসিলো কিভাবে কথা বলবে। তবু তার গলা কেঁপে উঠলো। অনেক বেশীই কেঁপে গেল। সে কোনমতে বললো, ‘না’।

 

-      কেন বেঁচে দিসেন নাকি?

মামুন কিছু বললো না।

-      সাথে সাথে কিন্তু চাইলেও বেচতে পারবেন না। এগুলো দামী মোবাইল। নিশ্চয়ই পুলিশে জিডি, কেস করে রাখসে। এগুলার একটা নম্বর থাকে সেটের। সেট চালু হলেই পুলিশের কম্পুটারে ধরা পড়ে এর ঠিকানা। তাই সাথে সাথে বেচতে হয় না। দেড়-দু মাস অপেক্ষা করতে হয়। সবকিসু ঝিমায়ে গেলে তখন আস্তে-ধীরে কাজ করতে হয়। সেটটা আর চালু করেন নাই তো??

 

                  মামুন হকচকায় গেসে। আজ সকালেই আগ্রহবশত সবকিসু ঠিকঠাই আসে কিনা দেখার জন্য সেটটা চালু করসিলো। সিম বাদে অবশ্য। তবে সেটটা নকিয়ার মত না। আঙ্গুল দিয়ে ছুঁয়ে ছুঁয়ে চালাতে হয়। কিসু বুঝতে না পেরে আবার বন্ধ করে দিসে। তবু সে মুখ খুললো না। “ কোন সেটের কথা বলতেসেন আমি জানি না” – অনেক সময় ধরে কথাগুলো বললো মামুন। তার গলা এখনো কাঁপছে। নিজেকে আরেকটু শক্ত ভাবসিলো সে।

                   খালেক হেসে ফেললো। “আমরা আপনার বন্ধু মানুষ। একই স্টেশনে কাজ করি আমরা। একজনের ভালো হলে অন্যজনের ভালো, একজনের খারাপ হলে অন্যজনের খারাপ। এখনো তো কোন কাজ শুরু করতে পারেন নাই স্টেশনে। কী করার ইচ্ছা আসে??”

-      দেখি যেই কাজে সুবিধা করতে পারি। সুবিধা না করতে পারলে অন্য কোথাও চলে যাবো। কিসু না কিসু তো করতেই হবে।

খালেক এখনো হাসছে। সে মজা পেয়েছে বলে মনে হলো। মামুন কি সহজ শিকার হয়ে গেলো তাহলে?

-      স্টেশন বড় অদ্ভুত জাগা বুঝসেন মামুন ভাই!! একবার এখানে ঢুকে পড়লে বের হওয়া খুব কঠিন। স্টেশনের মায়া সহজে কাউকে ছাড়তে চায় না। কিন্তু সমস্যা তো নাই। আমরা তো সবাই বন্ধু মানুষ। আমরা সবাই-ই গরীব। আমাদের সবারই কাজ দরকার। আপনার কাজ দরকার হলে আমি আসি। আমাকে বলবেন। আপনার কি মনে হয় করিম মিয়াকে বলে কোন লাভ হবে? হবে না ভাই! আসল মানুষ ছাড়া কিসুই হবে না। আপনার কাজ দরকার হলে আমি আপনাকে কাজ দিবো। চিন্তার তো কিসু নাই!

মামুন ইতস্তত করলো। কথোপকথনটা ঠিক এভাবে এগোবে তার ধারণা ছিলো না। সে ভাষা হারায়েই ফেলসে অনেকটা। এরপরে কি বলা উচিত ভেবে পাচ্ছে না। তাহলে কি সে যে চুরি করে নাই মোবাইল- এটা বিশ্বাস করসে??

 

-      এই এলাকায় কি হয়, বিশেষ করে স্টেশনের মানুষেরা কোথায় কোথায় যায়, কি করে- সবই আমার জানা থাকে বুঝলেন মামুন ভাই!! বলা যায়, একটা গাছের পাতাও আমার জানার বাইরে নড়তে পারে না। হা হা হা!! কোরান শরীফে এরকম একটা আয়াত আসে না?? কোন সূরা যেন!!

-      কোরানে না, হাদীসে আছে। এরকম কিসু একটা!

খালেক হাসলো আবার। ছেলেটার হাসির বাতিক আছে। কিছুক্ষণ পর পর কারনে-অকারণে হাসছে। এতক্ষণে পরিবেশ অনেক ঠাণ্ডা হয়ে এসেছে। মামুন গলায় জোর ফিরে পেয়েছে। সে এখন স্বাভাবিক ভাবে আবার কথা বলতে পারবে। ছেলেটার কণ্ঠস্বর প্রথমে কর্কশ শোনাচ্ছিলো। কিন্তু এখন ভালো লাগছে। একটা আন্তরিক ভাব আছে। আর এমনিতে পুরুষালী হওয়াই তো ভালো।

-      কোরান-হাদীস সম্পর্কে ভালোই জানেন দেখি।

-      হুম। ছোটবেলায় মাদ্রাসায় পড়সি। এইগুলা কিসু কিসু মনে হয় তখনই শিখাইসিলো।

খালেক গম্ভীর হয়ে গেলো। “ আমিও ছোটবেলায় স্কুলে পড়সি। গ্রামের স্কুলে। ক্লাশ ফোর পর্যন্ত। এরপর আমার বাপে চইল্যা যায় আমাদের ছেঁড়ে। কোথায় যায় জানি না। কিসুদিন আমার মায় এখানে ওখানে কাজ-কারবারের খোঁজ করে। গ্রামে কাজের অভাব। তারপর আমরা ঢাকায় চলে আসি। আমার মায় আমাকে খাওয়াতে পারতো না। আমিই এখান-সেখানে টুকটাক কাজবাজ করে, প্লাস্টিক কুড়ায়ে ট্যাকা রোজগার করতাম। সেই ট্যাকা দিয়ে তিনজন খাইতাম। আমার এক ছোট ভাইও ছিল সাথে। তারপর একদিন দেখি আমার মায়ে ঐখানকারই এক মুচির লগে প্রেম করতেসে। আমি আমার চোখের সামনে তাদেরকে প্রেম করতে দেখসি। সেদিনই আমি ঐ এলাকা ছেঁড়ে চলে যাই। তারপর এই স্টেশনের দিকে আসি। এই স্টেশন আমারে অনেক দিসে বুঝলেন মামুন ভাই!!”

 

 

 

                মামুন হাঁ করে গল্প শুনতেস! এই ছেলেটাকে তার মনে ধরসে। দারূণ ছেলে। আশেপাশের ঘটনা নিয়ে চিন্তা করে। নীরস গুণ্ডা না।

-      আপনারেও অনেক কিসু দিতে পারে এই স্টেশন বুঝলেন। তবে চলতে হবে বুদ্ধির সাথে। এই ধরেন, আগেই যদি আমার কাসে আসতেন তাহলে বস্তিতে আপনের বৌ নিয়ে এই ঘটনাটা ঘটতো না। সবকিসু আমি নিজের দায়িত্বে নিতাম। মানুষের দায়িত্ব নিতে আমার ভালো লাগে। মোবাইল টা নিয়ে আপনি কিসু করতে পারবেন না মামুন ভাই। কালকে আমার কাসে নিয়ে আইসেন। আমি সব ব্যবস্থা করবো। টাকা পয়সা যা হবে ভাগ করে নেয়া যাবে। আপনি ষাট ভাগ, আমরা চল্লিশ ভাগ। একলগে কাম করার অনেক সুবিধা বুঝলেন মামুন ভাই। মানিব্যাগটার ব্যাপারে তো কিসু বলতেসিনা। আপনি কষ্ট করে কাজ করসেন। আপনে লাভ নিবেন। সেটাই স্বাভাবিক। ওইটা আপনে রাইখে দিয়েন। আমাদের সমস্যা নাই।

 

 

         মামুন ভ্যাবাচেকা খেয়ে গেসে। এরা সবকিসুই জানে। এখন আর অন্য কিসু বলে পার পাওয়া যাবে না। মোবাইলটা দিয়েই দিতে হবে। ভালোই হবে! তার নিজেরো অশান্তি লাগসিলো। এইবার সব ঠিকমত হয়ে গেলে পরে আস্তে করে সরে পড়া যাবে। সে হার মেনে নিলো।

“কালকে কখন আসবো?” – বিড়ালের মত সুরে জিজ্ঞাস করলো মামুন।

খালেক হাসলো না। সে কখন হাসবে, কখন গম্ভীর হবে বলা মুশকিল! বললো-  “এমন সময়েই। চলেন চা-সিগারেট খাই। অন্য কাজ তো কিসু নাই, নাকি??”

                মামুন মাথা নাড়ল।

 

 

                   মামুন, খালেক আর তার সাথের তিনজন  রাত আটটার দিকে করিম মিয়ার দোকানে গেলো। তার দোকানে কাস্টমার আজকেও অনেক কম। তাদের একসাথে দেখে করিম মিয়ার কোন ভাবান্তর হলো না। সে উদাস গলায় বললো, “বসো, বসো। আইজকা নতুন মাল যোগাড় করসি। নিয়া যাইয়ো।“
